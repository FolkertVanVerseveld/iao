*Dit semester heb jij je verdiept in informatica onderzoek door meerdere scripties door te nemen, een onderzoeksgroep te bezoeken, en diverse invloedrijke artikelen bestudeerd te hebben. Daarnaast heb je onderzocht wat de visie van Dijkstra is en hoe jij zelf tegen onderzoek aankijkt. Als afsluitende opdracht ga je nu samen deze informatie integreren op een manier dat jullie bevindingen weer met je met je medestudenten gedeeld kunnen worden.*

# Leerdoel

* Je kunt een specifiek informatica onderzoek aan de UvA uitleggen.
* Je kunt informatica onderzoek in een breder kader plaatsen.
* Je kunt een rudimentaire visie op informatica onderzoek formuleren.
* Je kunt informatie op een creatieve wijze aansprekend en overzichtelijk weergeven en daarbij gebruik maken van een origineel medium.

# Instructies

In deze opdracht zoom je in op een specifiek domein binnen de informatica, plaats je dat in een groter kader, en geef je daarbij aan hoe jij nu denkt over informatica onderzoek.

Je kunt deze opdracht opdelen in drie stappen, waarbij de volgorde van deze stappen naar eigen inzicht aangepast kan worden.

## Stap 1: Groepsvorming

Je voert deze opdracht in een zelf samen te stellen groep uit, waarbij de volgende restricties gelden:

* Alle studenten dienen uit dezelfde AVI-groep te komen.
* Het maximum aantal studenten per groep is zes.
* Er kunnen niet meer dan vier groepen per AVI-groep ontstaan.

Geef [hier](https://canvas.uva.nl/courses/1705/groups#tab-2488) aan bij welke groep je hoort en kies daarbij alleen een groep die correspondeert met je AVI-groep (A, B, C, of D). Mocht het niet lukken om hier onderling uit te komen, dan past je tutor de indeling aan.

In principe dient iedereen in de groep grofweg evenveel bij te dragen en krijgt daarmee dezelfde beoordeling. Merk je dat dit scheef loopt, probeer het dan eerst onderling op te lossen. Kom je er samen niet uit, kaart dit dan tijdig bij je tutor aan zodat deze maatregelen kan nemen.

## Stap 2: Bepaal inhoud

Kies vervolgens samen een of twee stukjes informatica onderzoek binnen de UvA die jullie aanspreken. Dat kan een specifiek onderzoeksartikel of scriptie zijn, of het werk van één auteur of een onderzoeksgroep.Ter inspiratie kun je hiervoor de [scripties](https://canvas.uva.nl/courses/1705/assignments/18345) die jullie bestudeerd hebben en de [bezochte onderzoekgroepen](https://canvas.uva.nl/courses/1705/pages/2-dot-2-bijeenkomst-bezoek-onderzoeksgroep) gebruiken.

Je dient dit onderzoek op een aansprekende wijze uit te leggen, waarbij het begrijpelijk dient te zijn voor de studenten die niet in jouw groep zitten. Daarnaast dien je dit onderzoek in een breder kader te plaatsen: aan welke groter project of doel draagt het bij? Hoe is het daarmee gesteld en wat zijn de verwachtingen voor de toekomst? Hiervoor kun je als startpunt de [map of computer science](https://canvas.uva.nl/courses/1705/pages/1-dot-5-bijeenkomst-scripties-bespreken-ii) gebruiken.

Als laatste dient duidelijk te worden hoe jullie nu naar informatica onderzoek kijken. Je kunt daarbij de [science profile test](https://canvas.uva.nl/courses/1705/pages/2-dot-4-bijeenkomst-the-programmer-and-scientist) als vertrekpunt gebruiken. Deze visie kan geïntegreerd worden met het plaatsen in bredere context, gezien daar mogelijk ook subjectieve aspecten aan zitten.

## Stap 3: Kies vorm

De vorm waarin je deze opdracht uitvoert, staat vrij en wordt in de beoordeling meegenomen. Hiermee willen we aanmoedigen om optimaal van deze vrijheid gebruik te maken en niet uit gewoonte volgens alle ingestampte standaarden een geschreven rapport te publiceren.

Vormen waar je aan kunt denken zijn een animatie, infographic, [text-based](https://en.wikipedia.org/wiki/Text-based_game) gameLinks to an external site., video-opname, poster, enzovoort. Houd in je keuze rekening met de volgende aspecten:

* Naderhand worden de uitwerkingen gedeeld met je medestudenten en de staf: zorg dus dat het aantrekkelijk is om door te nemen en zet er geen zaken in die je niet wilt delen.
* In principe lever je de uitwerking in via Canvas. Is dat niet mogelijk omdat het bijvoorbeeld een kijkdoos, standbeeld van aan elkaar gelaste computeronderdelen, of een interactieve website die elders gehost wordt is, overleg dan tijdig hoe je het wel kunt inleveren.
* Wat jullie inleveren, dient in 30 minuten beoordeeld te kunnen worden.

Mocht je voor een vorm kiezen waaruit je presentatievaardigheden blijken, dan worden observaties uit deze opdracht ook meegenomen in de beoordeling daarvan.

# Beoordeling

De opdracht wordt op de volgende vier criteria beoordeeld:

* Uitleg (2,5 punten)
* Breder kader (2,5 punten)
* Visie (2 punten)
* Vorm (3 punten)

In de loop van dit blok wordt een rubric gepubliceerd waarin deze criteria terugkomen.
